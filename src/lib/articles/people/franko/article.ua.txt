# Іван Франко (1856-1916)

Для української культури, що довгий час розвивалася не завдяки, а всупереч, Іван Франко став безпрецедентно знаковою фігурою. Талановитий поет, прозаїк і драматург, який ледь не отримав Нобелівську премію з літератури, Франко, по суті, створив український аналог бальзаківської Людської комедії — відобразив Україну свого часу в цілій серії соціально-психологічних творів. Також багато його поетичних творів для прихильників незалежної України стали програмними. А історичну прозу Франка відносять до національної класики першого ешелону.
Досконало володіючи багатьма мовами, він переклав на українську десятки зразків світової літературної класики, причому багато з них отримали український переклад вперше: від Гомера, Данте й Шекспіра до Гете, Міцкевича і Золя. Як етнограф Франко упорядкував тонни фольклору, опублікував низку найважливіших робіт з теорії літератури, історії, економіки України та філософії, був одним з провідних публіцистів свого часу.
Франко-політик стояв біля витоків перших українських партій, наполягаючи на розширенні політичних прав українців та їхньої культури — недарма ще замолоду його тричі заарештовували. А всупереч думці багатьох українців-галичан, письменник наполягав на єдності всіх українських земель і закликав не ділити українців на "галицьких" чи "буковинських".